Prolegomena. 149

intra M litteram ita variatur, ut hoc ordine se excipiant fabulae:
Mercator, Mostellaria, Miles, Menaechmi.

Quanto studio M. Varro et ceteros poetas scenicos et Plau-
tum amplexus sit, tam ex titulis librorum, qui deperditi sunt,
quam ex iis quae extant de lingua Latina libris, constat, nec
antiquitate solum, sed etiam ingenio poetae eum delectatum esse
apparet, quippe quem „in sermonibus“ ceteros superare censeret
(Non. p. 373). Cicero quoque quum duo posuisset iocandi genera
(Off. 1, 29, 104), unum illiberale, petulans, flagitiosum, obsce-
num, alterum elegans, urbanum, ingeniosum, facetum, huius
exemplum ex Plauto petiit. Diversum Horatii iudicium fuit,
qui et stultos appellat, qui versus et facetias eius mirentur, et
personarum mores eum parum diligenter tueri dicit (Ep. in Pis.
270 sqq. Ep. ΙΙ, 1, 170). Non multum dissentit Quintilianus,
cui vix levem umbram Graecae elegantiae Romani comici con-
secuti esse videbantur (X, l, 99). Hic vero quum spretis recen-
tioribus Ciceronem imitandum esse docuisset, secuti sunt, quibus
ne Cicero quidem ipse satis purus et elegans videretur. Hi
antiquorum simplicitatem unice admirati Sallustium, Gracchum,
Catonem etiam veteresque comicos aemulabantur, Plautum vero
in deliciis habebant, qui Gellio quidem „verborum Latinorum
elegantissimus“ videtur et „homo linguae atque elegantiae in
verbis Latinae princeps“.

Eadem aetate vixisse videntur grammatici, qui argumenta
fabularum versibus ad Plauti exemplar factis scripserunt. Haeo
enim tam similia sunt periochis Vergilianis et Terentianis, quae
Sulpicium Apollinarem Carthaginiensem auctorem profitentur, ut
non temere Ritschelius (Prolegg. Trinum. p. 317 sq.) horum
quoque saltem alteram seriem eidem adtribuisse videatur. Nam
ut AEneidis librorum singulorum argumenta senis hexametris,
Terentianarum fabularum duodenis senariis, ita Plauti fabularum
argumenta grammaticus quindenis senariis complexus est praeter
Amphitryonem, cuius periocha decem versuum est*). Sed horum

*) Huius discrepantiae quae causa sit, pro certo iudicare non possu-
mus. Quod Ritschclius (p. 318 not.) suspicatur qumque versus
intercidisse, minime credibile est, nam nihil desideratur.

